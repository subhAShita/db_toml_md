+++
topics = [ "कुकविः", "मदः", "दम्भः",]
sources = [ "राजारामज-शङ्करः - मुक्तकम्",]
ratings = [ "vvasuki:5",]
meters = [ "UNKNOWN",]
jsonClass = "Subhaashita"
title = "समाधौ"

+++

<details open><summary>Text</summary>

समाधौ प्रातिभोन्मेषव्यक्तवक्रोक्तिवैभवे ।  
लौकिकव्यवहारैकप्रवणत्वादमज्जताम् ॥  
अकाव्येऽपि निजे काव्यभ्रमादुत्सिक्तचेतसाम् ।  
इच्छतामल्पयत्नेन कवीन्द्रविरुदाङ्कनम् ॥  
साश्चर्यपामराबद्धस्थूलसौवर्णकङ्कणे।  
करे सव्येतरे साचिप्रसारितदृशां मुहुः ॥  
अवतीर्णमिव स्वर्गादात्मानमधिगच्छताम् ।  
प्रसादं मन्यमानानां पादस्पर्शमपि क्षितौ ॥घनाडम्बरसम्बन्धादाचारे गलिते शुचौ ।  
दुर्भावभेकसम्बाधमनोगर्तभुवां भृशम् ॥  
लोकस्याप्यग्रतो मात्राव्यभिचारे प्रकाशिते ।  
वृत्तौचित्यानभिज्ञत्वादन्तर्लज्जामविन्दताम् ॥  
स्मिताभ्युदयदूराणामस्मिताभ्युदयादिव ।  
बद्ध्वा चतुष्पदीमेकामाजन्म श्रान्तिमृच्छताम् ॥  
सौभाग्यादात्मनोऽत्यर्थाद्दौर्भाग्याद्रसिकस्य च ।  
प्राप्तानामवधानित्वं भाराद्भारति सीदसि ॥
</details>
